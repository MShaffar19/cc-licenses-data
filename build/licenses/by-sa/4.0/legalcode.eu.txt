Creative Commons Aitortu-PartekatuBerdin 4.0 Nazioartekoa Lizentzia Publikoa

Eskubide Lizentziatuak (behean definituak) erabiltzen badituzu, Creative
Commons Aitortu-PartekatuBerdin 4.0 Nazioarteko Lizentzia Publiko honen
(«Lizentzia Publiko») baldintzei loturik zaudela onartzen eta baiesten
duzu. Lizentzia Publiko hau kontratu gisa interpretatuko den neurrian,
Zuk baldintza hauek onartu behar dituzu Eskubide Lizentziatuak
eskuratzeko, eta Lizentzia-emaileak eskubide horiek emango dizkizu,
Material Lizentziatua baldintza hauetan erabilgarri jartzetik lortzen
dituen onurak kontuan izanda.

1. Atala - Definizioak.

a.   Egokitutako Materiala da Egile-eskubideen eta Antzeko Eskubideen
    menpe dagoen materiala, Material Lizentziatutik eratorria, edo
    hartan oinarritua, Material Lizentziatua itzuliz, moldatuz,
    berrantolatuz, eraldatuz edo bestela aldatuz, Lizentzia-emailearen
    Egile-eskubideen eta Antzeko Eskubideen araberako baimena behar duen
    beste edozein modutan. Lizentzia Publiko honi dagokionez, Material
    Lizentziatua musika-lanak, emanaldiak edo soinu-grabazioak direnean,
    Egokitutako Materiala sortzen da beti Material Lizentziatua
    mugimenduzko irudiekin denboraren arabera sinkronizatzen den
    bakoitzean.

b.   Egokitzailearen Lizentzia da Zuk Egokitutako Materialari egin
    dizkiozun ekarpenen gainean dituzun Egile-eskubideei eta Antzeko
    Eskubideei aplikatzen diezun lizentzia, Lizentzia Publiko honen
    baldintzen arabera.

c.   BY-SA Lizentzia Bateragarria da
    creativecommons.org/compatiblelicenses orrian zerrendatzen den
    lizentzia bat, Creative Commons-ek Lizentzia Publiko honen
    baliokidetzat jotzen duena funtsean.

d.   Egile-eskubideak eta Antzeko Eskubideak dira Egile-eskubideak
    eta/edo horiekin lotura estua duten antzeko beste eskubide batzuk,
    barne hartuz, mugarik gabe, emanaldiak, difusioa, soinu-grabazioak,
    eta Datu-baseen Sui Generis Eskubideak, eskubide horiek nola
    etiketatzen edo sailkatzen diren kontuan hartu gabe. Lizentzia
    Publiko honen ondorioetarako, 2(b)(1)-(2) Atalean zehaztutako
    eskubideak ez dira Egile-eskubide eta Antzeko Eskubidetzat jotzen.

e.   Teknologia Neurri Eraginkorrak dira, WIPO Jabetza Intelektualaren
    Mundu Erakundearen 1996ko abenduaren 20ko Egile-eskubideen
    Itunaren 11. artikuluan ezarritakoaren arabera, edo horren antzeko
    nazioarteko itunen arabera, saihestu behar ez diren neurri
    teknologikoak, baimen egokirik egon ezean.

f.   Salbuespenak eta Mugak dira Material Lizentziatua zuzen eta egoki
    erabiltzea eta tratatzea, eta/edo material hori erabiltzeko Zuri
    ezartzen zaizun Egile-eskubideen eta Antzeko Eskubideen beste
    edozein salbuespen edo muga.

g.   Lizentzia Elementuak dira Creative Commons Lizentzia Publiko baten
    izenean zerrendatutako lizentzia-atributuak. Lizentzia Publiko honen
    Lizentzia Elementuak hauek dira: Aitortu eta PartekatuBerdin.

h.   Material Lizentziatua da Lizentzia-emaileak Lizentzia Publiko hau
    eman dion artelan edo literatura-lan, datu-base edo bestelako
    material oro.

i.   Eskubide Lizentziatuak dira Lizentzia Publiko honen baldintzetan
    Zuri aitortzen zaizkizun eskubideak, zeinak mugatzen baitira
    Material Lizentziatuarekin egiten duzun erabilerari aplikatzen
    zaizkion -eta Lizentzia-emaileak eman ditzakeen- Egile-eskubide eta
    Antzeko Eskubideetara.

j.   Lizentzia-emailea da Lizentzia Publiko honen arabera eskubideak
    ematen dituen norbanakoa edo erakundea.

k.   Partekatzea da publikoari materiala eskaintzea Eskubide
    Lizentziatuen baimena behar duen edozein bitarteko edo prozesuren
    bidez (hala nola erreproduzitzea, erakustaldi publikoak egitea,
    emankizun publikoak egitea, banatzea, hedatzea, komunikatzea edo
    inportatzea) eta materiala publikoarentzat eskuragarri jartzea,
    bakoitzak nahi duen lekutik eta nahi duen unean eskuratu ahal izan
    dezan.

l.   Datu-baseen Sui Generis Eskubideak dira egile-eskubideen barnean
    sartzen ez direnak, Europako Parlamentuaren eta Kontseiluaren 1996ko
    martxoaren 11ko 96/9/EE Zuzentarauan, datu-baseen babes juridikoari
    buruzkoan, edo ondorengo zuzenketetan, arautzen direnak, eta,
    halaber, funtsean horien baliokideak diren munduko edozein lekutako
    eskubideak.

m.   Zu esaten denean, edo Zuri erreferentzia egiten zaizunean,
    Lizentzia Publiko honekin emandako Eskubide Lizentziatuak baliatzen
    dituen pertsona edo erakundea esan nahi da.

2. Atala - Aplikazio-eremua.

a.  Lizentzia ematea .
    1.  Lizentzia Publiko honetan adierazten diren baldintzen arabera,
        Lizentzia-emaileak, honen bidez, mundu-mailako eta royalty-rik
        gabeko lizentzia ez azpilizentziagarri, ez esklusibo eta
        errebokaezina ematen dizu Zuri, Material Lizentziatuko Eskubide
        Lizentziatuak erabil ditzazun:
        A.  Material Lizentziatua erreproduzitzeko eta Partekatzeko,
            osorik edo zati bat; eta
        B.  Egokitutako Materiala produzitzeko, erreproduzitzeko eta
            Partekatzeko.
    2.  Salbuespenak eta Mugak . Zalantzarik gelditu ez dadin, Zure
        erabilerari Salbuespenak eta Mugak aplikatzen zaizkionean,
        Lizentzia Publiko hau ez da aplikagarria izango, eta ez dituzu
        bertako baldintzak bete beharko.
    3.  Iraupena . Lizentzia Publiko honen iraupena 6(a) Atalean
        zehazten da.
    4.  Euskarriak eta formatuak: aldaketa teknikoak egiteko baimena .
        Lizentzia-emaileak baimena ematen dizu Eskubide Lizentziatuak
        erabiltzeko euskarri eta formatu guztietan, orain ezagutzen
        direnetan zein etorkizunean sortuko direnetan, eta horretarako
        beharrezkoak diren aldaketa teknikoak burutzeko.
        Lizentzia-emaileak baieztatzen eta berresten du ez duela
        eskubide edo autoritaterik erabiliko Zuri eragozteko edo
        debekatzeko Eskubide Lizentziatuak erabiltzeko behar diren
        aldaketa teknikoak egitea, Teknologia Neurri Eraginkorrak
        saihesteko aldaketa teknikoak barne. Lizentzia Publiko honen
        ondorioetarako, 2(a)(4) Atal honek baimendutako aldaketak
        egiteagatik soilik ez da Egokitutako Materialik sortzen.
    5.   Ondorengo hartzaileak .
        A.   Lizentzia-emailearen eskaintza - Material Lizentziatua .
            Material Lizentziatuaren hartzaile orok Lizentzia-emailearen
            eskaintza bat jasoko du automatikoki Eskubide Lizentziatuak
            erabiltzeko Lizentzia Publiko honen baldintzetan.
        B.   Lizentzia-emailearen eskaintza gehigarria - Egokitutako
            Materiala . Zure Egokitutako Materialaren hartzaile orok
            Lizentzia-emailearen eskaintza bat jasoko du automatikoki
            Egokitutako Materialean Eskubide Lizentziatuak erabiltzeko,
            Zuk aplikatutako Egokitzailearen Lizentzian zehaztutako
            baldintzen arabera.
        C.   Murrizketarik ez ondorengo hartzaileentzat . Ezin duzu
            baldintza gehigarri edo desberdinik eskaini edo inposatu
            Material Lizentziatuaren gainean, eta ezin diozu Teknologia
            Neurri Eraginkorrik aplikatu, baldin eta modu horretan
            Eskubide Lizentziatuen erabilera mugatzen bazaio Material
            Lizentziatuaren edozein hartzaileri.
    6.   Onespenik ez . . Lizentzia Publiko honek ez du baimenik ematen
        baieztatzeko edo ondorioztatzeko Zuk edo Material
        Lizentziatuekin egiten duzun erabilerak lotura duzuenik
        Lizentzia-emailearekin edo 3(a)(1)(A)(i) Atalaren arabera
        aitorpena jaso behar duen beste edonorekin, edo horien onespena,
        babesa edo sostengua duzuenik, edo sustatzen zaituztetenik edo
        estatus ofiziala ematen dizuetenik, eta ez litzateke hala
        interpretatu behar.
b.  Beste eskubide batzuk .
    1.  Eskubide moralik, hala nola obraren osotasunaren eskubidea, ez
        da ematen Lizentzia Publiko honetan, ezta irudi-eskubiderik,
        pribatutasun-eskubiderik edo antzeko nortasun-eskubiderik ere.
        Hala ere, posible den neurrian, Lizentzia-emaileak baieztatzen
        eta berresten du ez duela halako eskubiderik baliatuko Eskubide
        Lizentziatuak erabil ahal izateko behar duzun neurrian, baina ez
        bestela.
    2.  Lizentzia Publiko honek ez du ematen patente- eta
        marka-eskubiderik.
    3.  Posible den neurrian, Lizentzia-emaileak uko egiten dio Eskubide
        Lizentziatuak erabiltzearen truke Zuri royalty-ak kobratzeko
        edozein eskubideri, dela zuzenean edo zeharka kudeaketa
        kolektiboko sozietate baten bidez, borondatezko edo uko egin
        dakiokeen edozein legezko edo nahitaezko lizentzia-sistematan.
        Beste kasu guztietan, Lizentzia-emaileak espresuki beretzat
        gordetzen du royalty horiek kobratzeko edozein eskubide.

3. Atala - Lizentziaren baldintzak.

Eskubide Lizentziatuak erabiltzen dituzunean, ondorengo baldintzak bete
behar dituzu.

a.  Aitorpena .

    1.  Material Lizentziatua Partekatzen baduzu (baita aldaketak egin
        dizkiozunean ere), baldintza hauek bete behar dituzu:

        A.  datu hauek mantendu, baldin eta Lizentzia-emaileak Material
            Lizentziatuarekin batera eman baditu:
            i.  Material Lizentziatuaren egilearen edo egileen
                identifikazioa eta aitorpena jaso behar duen beste
                edozein pertsonarena, Lizentzia-emaileak eskatutako
                zentzuzko edozein modutan (baita izenorde edo pseudonimo
                bidez ere, halakorik ematen bada);
            ii. egile-eskubideei buruzko oharra;
            iii. Lizentzia Publiko honen inguruko oharra;
            iv. bermerik ezari buruzko oharra;
            v.  Material Lizentziatuaren URIa edo hiperesteka,
                zentzuzkoa eta egingarria den neurrian;
        B.  Material Lizentziatua aldatu duzun adierazi eta aurreko
            aldaketen inguruko oharra mantendu; eta
        C.  Material Lizentziatua Lizentzia Publiko honen menpe dagoela
            adierazi, eta Lizentzia Publiko honen testua edo testuaren
            URIa edo hiperesteka gehitu.

    2.  Aurreko 3(a)(1) Ataleko baldintzak bete ditzakezu zentzuzkoa den
        edozein modutan, Material Lizentziatua Partekatzeko erabili
        dituzun euskarriak, bitartekoak eta testuingurua kontuan
        hartuta. Adibidez, baldintzak betetzeko zentzuzkoa litzateke
        behar den informazio guztia jasotzen duen URI edo hiperesteka
        bat ematea.

    3.  Lizentzia-emaileak hala eskatzen badu, 3(a)(1)(A) Atalean
        jasotzen den edozein informazio ezabatu behar duzu, zentzuzkoa
        eta egingarria den neurrian.

b.  PartekatuBerdin .

    3(a) Ataleko baldintzez gain, Zuk zeuk Egokitutako Materiala
    Partekatzen baduzu, ondorengo baldintzak bete behar dituzu.

    1.  Aplikatzen duzun Egokitzailearen Lizentziak Creative Commons
        izan behar du, Lizentzia Elementu berdinekin, bertsio hau edo
        berriagoa, edo BY-SA Lizentzia Bateragarri bat.
    2.  Zuk aplikatzen duzun Egokitzailearen Lizentziaren testua edo
        testuaren URIa edo hiperesteka gehitu behar duzu. Baldintza hau
        bete dezakezu zentzuzkoa den edozein modutan, Egokitutako
        Materiala Partekatzeko erabili dituzun euskarriak, bitartekoak
        eta testuingurua kontuan hartuta.
    3.  Ezin duzu baldintza gehigarri edo desberdinik inposatu
        Egokitutako Materialaren gainean, eta ezin diozu Teknologia
        Neurri Eraginkorrik aplikatu, baldin eta horrekin Zuk aplikatzen
        duzun Egokitzailearen Lizentziak aitortzen dituen eskubideen
        erabilera mugatzen bada.

4. Atala - Datu-baseen Sui Generis Eskubideak.

Eskubide Lizentziatuen barnean Datu-baseen Sui Generis Eskubideak
sartzen badira, Material Lizentziatuekin egiten duzun erabilerari
aplikatzen zaizkionak:

a.  zalantzarik gelditu ez dadin, 2(a)(1) Atalak eskubidea aitortzen
    dizu datu-basearen eduki guztiak edo edukien zati handi bat
    erauzteko, berrerabiltzeko, erreproduzitzeko eta Partekatzeko;
b.  datu-basearen eduki guztiak edo edukien zati handi bat gehitzen
    badizkiozu Zuk Sui Generis Eskubideak dituzun datu-base bati, Zuk
    Sui Generis Datu-base Eskubideak dituzun datu-base hori Egokitutako
    Materiala izango da (baina ez, ordea, eduki indibidualak), baita
    3(b) Atalean ezarritakoari dagokionez ere; eta
c.  datu-basearen eduki guztiak edo edukien zati handi bat Partekatzeko,
    3(a) Ataleko baldintzak bete behar dituzu.

Zalantzarik gelditu ez dadin, 4 Atal honek osatu egiten ditu, eta ez
ditu ordezten, Lizentzia Publiko honek ezartzen dizkizun obligazioak
Eskubide Lizentziatuek barne hartzen badituzte beste Egile-eskubide eta
Antzeko Eskubide batzuk.

5. Atala - Berme-ukatzea eta erantzukizun-mugatzea.

a.  Lizentzia-emaileak besterik agindu ezean, eta posible den neurrian,
    Lizentzia-emaileak Material Lizentziatua bere horretan eta
    eskuragarri dagoen moduan eskaintzen du, eta ez du inolako bermerik
    eskaintzen Material Lizentziatuari dagokionez, ez berariazkorik, ez
    inpliziturik, ez legezkorik, ez besterik. Hor sartzen dira, mugarik
    gabe, berme hauek: titulua, komertzializagarritasuna, xede jakin
    baterako egokitasuna, araurik ez-urratzea, akats latente edo
    bestelakorik ez izatea, doitasuna, edo erroreak izatea edo ez
    izatea, ezagunak edo hautemangarriak izan edo ez. Berme-ukatzeak,
    erabat edo neurri batean, debekatuta dauden kasuetan, ez zaizu
    ukatze hau aplikatuko.
b.  Posible den neurrian, Lizentzia-emaileari ezingo diozu
    erantzukizunik eskatu inolako oinarri juridiko (zabarkeria barne,
    besteak beste) edo bestelakotan funtsatuta, Lizentzia Publiko honen
    edo Material Lizentziatuaren erabileraren ondorioz sor litezkeen
    galera, kostu, gastu edo kalte zuzen, berezi, zeharkako, ezusteko,
    ondoriozko, zigorrezko eta ereduzkoengatik, ezta Lizentzia-emaileari
    halako galerak, kostuak, gastuak eta kalteak sor litezkeela
    ohartarazi bazaio ere. Erantzukizun-mugatzea, erabat edo neurri
    batean, debekatuta dagoen kasuetan, ez zaizu muga hau aplikatuko.

c.  Goian zehaztutako berme-ukatzea eta erantzukizun-mugatzea
    interpretatu behar dira, ahal den neurrian, era guztietako
    erantzukizunak erabat ukatzera gehien hurbiltzen den moduan.

6. Atala - Iraupena eta azkentzea.

a.  Lizentzia Publiko hau aplikatuko da hemen lizentziatzen diren
    Egile-eskubideek eta Antzeko Eskubideek irauten duten bitartean.
    Hala ere, Lizentzia Publiko honen baldintzak betetzen ez badituzu,
    Lizentzia Publiko honek aitortzen dizkizun eskubideak automatikoki
    azkenduko dira.

b.  Material Lizentziatua erabiltzeko duzun eskubidea azkenduz gero
    6(a), Atalaren arabera, kasu hauetan lehengoratuko da:

    1.  automatikoki, urraketa zuzentzen den egunean bertan, baldin eta
        urraketaz ohartu eta 30 egun baino lehenago zuzentzen baduzu;
        edo
    2.  Lizentzia-emaileak eskubidea espresuki lehengoratzen badu.

    Zalantzarik gelditu ez dadin, 6(b) Atal honek ez die eragiten
    Lizentzia-emaileak, Lizentzia Publikoa urratzen baduzu, konponbidea
    eskatzeko izan ditzakeen eskubideei.

c.  Zalantzarik gelditu ez dadin, Lizentzia-emaileak Material
    Lizentziatua beste baldintza batzuetan ere eskain dezake, edo
    Material Lizentziatua banatzeari utz diezaioke edozein unetan; hala
    ere, hori egingo balu ere, ez da azkendutzat emango Lizentzia
    Publiko hau.

d.  1 , 5 , 6 , 7 eta 8 Atalek indarrean jarraituko dute Lizentzia
    Publiko hau azkendutzat eman ondoren.

7. Atala - Beste baldintza batzuk.

a.  Lizentzia-emaileak ez du inolako loturarik Zuk ezarritako baldintza
    osagarri edo desberdinekin, espresuki adostu ezean.
b.  Material Lizentziatuaren inguruan egiten diren eta hemen aipatzen ez
    diren akordio, adostasun edo hitzarmenak independenteak dira eta ez
    dute loturarik Lizentzia Publiko honen baldintzekin.

8. Atala - Interpretazioa.

a.  Zalantzarik gelditu ez dadin, Lizentzia Publiko honek ez du
    murrizten, mugatzen, urritzen edo baldintzatzen Material
    Lizentziatua erabili ahal izatea legeak Lizentzia Publiko honen
    baimenik gabe ere onartzen duen edozein erabileratan, eta ez da
    horrela interpretatu behar.
b.  Posible den neurrian, Lizentzia Publiko honen edozein xedapen
    aplikaezintzat joz gero, automatikoki aldatu beharko litzateke,
    ahalik eta gutxien ukituta, aplikagarria izan dadin. Xedapena aldatu
    ezin bada, Lizentzia Publiko honetatik kendu egin beharko litzateke,
    gainerako baldintzen aplikagarritasunari eragin gabe.
c.  Lizentzia Publiko honen baldintzarik ez da baztertuko, eta
    ez-betetzerik ez da onartuko, Lizentzia-emaileak espresuki
    adostasuna eman ezean.
d.  Lizentzia Publiko honek ez du mugatzen edo ukatzen
    Lizentzia-emaileak edo Zuk duzuen pribilegiorik edo immunitaterik,
    edozein jurisdikzio edo autoritateren aurreko lege-prozesuetakoak
    barne, eta ez litzateke hala interpretatu behar.
