Creative Commons Autorstvo-Dijeli pod istim uvjetima 4.0 Međunarodna javna licenca

Korištenjem Licenciranih prava (kako su niže definirana) prihvaćate i
pristajete da ste obvezani odredbama i uvjetima ove Creative Commons
Autorstvo-Dijeli pod istim uvjetima 4.0 Međunarodne javne licence
(“Javna licenca”). U slučaju da se ova Javna licenca tumači kao ugovor,
Licencirana prava prepuštena su Vam temeljem Vašeg obvezivanja na njene
odredbe i uvjete, a Davatelj licence prepušta Vam ta prava temeljem
koristi koje stječe time što Licencirani materijal stavlja na
raspolaganje pod ovim odredbama i uvjetima.

Članak 1. - Definicije

a.   Prerađeni materijal znači materijal koji je predmet zaštite
    Autorskim pravom i sličnim pravima, a koji je nastao iz Licenciranog
    materijala ili na osnovi njega te materijal u kojem je Licencirani
    materijal preveden, obrađen, prilagođen ili izmijenjen na način koji
    traži dopuštenje prema odredbama Autorskog prava i sličnih prava
    čiji je nositelj Davatelj licence. Za svrhe ove Javne licence, kada
    je Licencirani materijal glazbeno djelo, glazbena izvedba ili zvučna
    snimka, sinkronizacijom Licenciranog materijala s pokretnom slikom
    nastaje Prerađeni materijal.

b.   Licenca autora prerade znači licencno dopuštenje koje Vi kao autor
    prerade primjenjujete u pogledu Vašeg Autorskog prava i sličnih
    prava na Vaše doprinose Prerađenom materijalu u skladu s odredbama i
    uvjetima ove Javne licence.

c.   Licenca kompatibilna s BY-SA znači licenca koja je navedena na
    stranici creativecommons.org/compatiblelicenses , a koju je Creative
    Commons odobrio kao licencu koja je u supstanci ekvivalentna ovoj
    Javnoj licenci.

d.   Autorsko pravo i slična prava znače autorsko pravo i/ili slična
    prava koja su blisko povezana s autorskim pravom, što uključuje, ali
    nije isključivo ograničeno na pravo umjetnika izvođača, pravo
    organizacije za radiodifuziju, pravo proizvođača fonograma i Sui
    generis prava proizvođača baze podataka, bez obzira kako su ta prava
    definirana i kategorizirana. Za svrhe ove Javne licence prava
    specificirana u članku 2(b)(1)-(2) ne spadaju pod Autorsko pravo i
    slična prava.

e.   Djelotvorne tehničke mjere znače one mjere koje, osim ako nije dano
    ovlaštenje, nije dopušteno zaobilaziti temeljem zakona koji
    ispunjavaju obaveze prema članku 11. Ugovora o autorskom pravu
    Svjetske organizacije za intelektualno vlasništvo od 20.12.1996.
    i/ili sličnih međunarodnih sporazuma.

f.   Iznimke i ograničenja znače doktrina "fair use", doktrina "fair
    dealing" te druge iznimke i ograničenja Autorskog prava i sličnih
    prava koja važe za Vaše korištenje Licenciranog materijala.

g.   Elementi licence znače oni atributi licence koji su navedeni u
    imenu pojedinačne Creative Commons javne licence. Elementi licence
    ove Javne licence su Autorstvo i Dijeli pod istim uvjetima.

h.   Licencirani materijal znači umjetničko ili književno djelo, baza
    podataka ili neki drugi materijal na koji je Davatelj licence
    primijenio ovu Javnu licencu.

i.   Licencirana prava znače prava iskorištavanja koja su Vam prepuštena
    prema odredbama i uvjetima ove Javne licence, a koja su ograničena
    onim Autorskim pravom i sličnim pravima koja Davatelj licence ima
    zakonsku osnovu prepustiti licencom i koja su primjenjiva na Vaše
    korištenje Licenciranog materijala.

j.   Davatelj licence znači jedna ili više fizičkih ili pravnih osoba
    koje prepuštaju prava iskorištavanja temeljem ove Javne licence.

k.   Dijeliti znači stavljati materijal na raspolaganje javnosti pomoću
    bilo kojeg sredstva ili postupka koji zahtijeva dopuštenje iz
    perspektive Licenciranih prava – kao što su reprodukcija, javno
    izlaganje, javna izvedba, distribucija, diseminacija, priopćavanje
    ili uvoz – između ostalog i na takav način da članovi javnosti mogu
    tom materijalu pristupiti odakle i kada oni sami odaberu.

l.   Sui generis prava proizvođača baze podataka znači prava koja nisu
    autorsko pravo, a koja proizlaze iz Direktive 96/9/EC Europskog
    parlamenta i Vijeća Europske unije od 11.03.1996. o pravnoj zaštiti
    baza podataka ili iz izmjena ili zamjenskih verzija te Direktive,
    kao i druga u supstanci ekvivalentna prava kakva postoje bilo gdje
    drugdje u svijetu.

m.   Vi znači fizička ili pravna osoba koja koristi Licencirana prava u
    skladu sa sadržajem ove Javne licence. Vaš ima odgovarajuće
    značenje.

Članak 2. - Opseg

a.  Licencna dopuštenja .
    1.  Prema odredbama i uvjetima ove Javne licence, Davatelj licence
        Vam ovime daje teritorijalno neograničeno, naknade oslobođeno,
        neprenosivo, neisključivo i neopozivo dopuštenje da koristite
        Licencirana prava nad Licenciranim materijalom time da:
        A.  reproducirate i Dijelite Licencirani materijal u cjelini ili
            u dijelu; i
        B.  stvarate, reproducirate i Dijelite Prerađeni materijal.
    2.  Iznimke i ograničenja . Kako ne bi bilo dvojbe, u slučajevima
        kada Vaše korištenje Licenciranog materijala spada pod Iznimke i
        ograničenja, ova Javna licenca nije primjenjiva i ne morate se
        pridržavati njenih odredbi i uvjeta.
    3.  Trajanje . Trajanje ove Javne licence određeno je u članku 6(a)
        .
    4.  Mediji i formati; dopuštene tehničke izmjene . Davatelj licence
        daje Vam dopuštenje da koristite Licencirana prava u svim
        medijima i formatima, bilo poznatima ili budućima, te da
        poduzimate tehničke izmjene koje su potrebne u tu svrhu.
        Davatelj licence odriče se prava i/ili slaže se da neće tražiti
        ostvarivanje bilo kakvog prava ili ovlasti koji bi Vas
        spriječili da poduzmete tehničke izmjene potrebne da biste mogli
        koristiti Licencirana prava, uključujući i tehničke izmjene koje
        su potrebne da biste zaobišli Djelotvorne tehničke mjere. Za
        svrhe ove Javne licence, poduzimanje izmjena koje su dopuštene
        člankom 2(a)(4) nikada ne stvaraju Prerađeni materijal.
    5.   Daljnji primatelji .
        A.   Ponuda Davatelja licence – Licencirani materijal . Bilo tko
            tko dobije Licencirani materijal automatski dobiva ponudu
            Davatelja licence da koristi Licencirana prava prema
            odredbama i uvjetima ove Javne licence.
        B.   Dodatna ponuda Davatelja licence – Prerađeni materijal .
            Bilo tko tko dobije Vaš Prerađeni materijal automatski
            dobiva ponudu Davatelja licence da koristi Licencirana prava
            u Prerađenom materijalu prema uvjetima Licence autora
            prerade koju ste Vi primijenili.
        C.   Bez ograničenja na daljnje korištenje . Ne smijete ponuditi
            ili nametnuti bilo kakve dodatne ili drugačije odredbe ili
            uvjete, niti primijeniti Djelotvorne tehničke mjere na
            Licencirani materijal ako time ograničavate korištenje
            Licenciranih prava bilo kojem primatelju Licenciranog
            materijala.
    6.   Podrška nije dana . . Ništa u ovoj Javnoj licenci ne daje, niti
        će se tumačiti da daje, dopuštenje da možete eksplicitno ili
        implicitno tvrditi da ste Vi, ili Vaše korištenje Licenciranog
        materijala, vezani uz, sponzorirani, podržani ili dobili
        službeni status od Davatelja licence ili drugih koji trebaju
        biti navedeni kao autori sukladno članku 3(a)(1)(A)(i) .
b.  Druga prava .
    1.  Moralna prava, poput prava na poštivanje autorskog djela i čast
        ili ugled autora, nisu licencirana ovom Javnom licencom, kao što
        nisu ni prava nad objavljivanjem osobnih zapisa, pravo
        privatnosti i druga slična prava; međutim, u mjeri u kojoj je to
        zakonski moguće, Davatelj licence se odriče i/ili pristaje da
        neće tražiti ostvarivanje takvih prava koja mu pripadaju u mjeri
        i samo u mjeri u kojoj je to nužno da bi Vama omogućilo
        korištenje Licenciranih prava.
    2.  Patentna prava i prava žiga nisu licencirana ovom Javnom
        licencom.
    3.  U mjeri u kojoj je to zakonski moguće, Davatelj licence odriče
        se svakog prava da od Vas prikuplja naknadu za korištenje
        Licenciranih prava, bilo izravno ili preko društva za kolektivno
        ostvarivanje prava, bilo unutar okvira dobrovoljnih ili naknadno
        odrecivih zakonskih licenci ili unutar okvira prisilnih licenci.
        U svim ostalim slučajevima Davatelj licence izričito pridržava
        sva prava da prikuplja takve naknade.

Članak 3. - Uvjeti licence

Vaše korištenje Licenciranih prava izričito podliježe sljedećim
uvjetima.

a.  Autorstvo .

    1.  Ako Dijelite Licencirani materijal (bilo u izvornom ili
        izmijenjenom obliku), dužni ste:

        A.  sačuvati i navesti sljedeće elemente, pod uvjetom da ih je
            Davatelj licence naveo uz Licencirani materijal:
            i.  oznaku autora Licenciranog materijala i svih ostalih
                koji su naznačeni da trebaju biti navedeni, u mjeri u
                kojoj je to razumno (uključujući i pseudonimno ako je
                tako naznačeno);
            ii. autorskopravno upozorenje;
            iii. upozorenje o ovoj Javnoj licenci;
            iv. upozorenje koje se odnosi na odricanja od jamstva;
            v.  internetsku adresu ili jedinstvenu oznaku (URI)
                Licenciranog materijala, u mjeri u kojoj je to razumno
                izvedivo;
        B.  naznačiti ako ste izmijenili Licencirani materijal i
            sačuvati naznaku bilo koje prethodne izmjene; te
        C.  naznačiti da je Licencirani materijal licenciran pod
            uvjetima ove Javne licence te uvrstiti pravni tekst ili
            internetski link/jedinstvenu oznaku izvora ove Javne
            licence.

    2.  Uvjete iz članka 3(a)(1) možete ispuniti na bilo koji način koji
        je primjeren za medij, sredstvo ili kontekst u kojemu Dijelite
        Licencirani materijal. Primjerice, primjeren način kako možete
        ispuniti ovaj uvjet može biti navođenjem internetskog linka ili
        jedinstvene oznake (URI) koja vodi na izvor koji sadrži tražene
        informacije.

    3.  Ako to Davatelj licence traži, dužni ste – u mjeri u kojoj je to
        razumno izvedivo – ukloniti bilo koju informaciju koju ste dužni
        navesti prema članku 3(a)(1)(A) .

b.  Dijeli pod istim uvjetima .

    Ako Dijelite Prerađeni materijal koji ste Vi kreirali, uz uvjete
    navedene u članku 3(a) , dužni ste poštivati i sljedeće uvjete:

    1.  Licenca autora prerade koju primjenjujete na Prerađeni materijal
        mora biti Creative Commons licenca s istovjetnim Elementima
        licence, ova ili kasnija verzija, ili licenca koja je Licenca
        kompatibilna s BY-SA.
    2.  Morate uvrstiti pravni tekst ili internetski link/jedinstvenu
        oznaku (URI) Licence autora prerade koju primjenjujete. Ovaj
        uvjet možete ispuniti na bilo koji način koji je primjeren
        mediju, sredstvu i kontekstu u kojem Dijelite Prerađeni
        materijal.
    3.  Ne smijete uz Prerađeni materijal ponuditi ili nametnuti bilo
        kakve dodatne ili drugačije odredbe ili uvjete niti primijeniti
        Djelotvorne tehničke mjere koje bi mogle ograničiti prava
        iskorištavanja dana Licencom autora prerade koju primjenjujete.

Članak 4. - Sui generis prava proizvođača baze podataka

Kada Licencirana prava obuhvaćaju Sui generis prava proizvođača baze
podataka koja su primjenjiva na Vaše korištenje Licenciranog materijala:

a.  kako ne bi bilo dvojbe, članak 2(a)(1) daje Vam ovlaštenje da
    izvlačite, iskorištavate ili reproducirate te Dijelite sav ili
    znatne dijelove sadržaja baze podataka;
b.  ako uključite sav ili znatne dijelove sadržaja baze podataka u bazu
    podataka nad kojom Vi imate Sui generis prava proizvođača baze
    podataka, onda se baza podataka nad kojom Vi imate Sui generis prava
    proizvođača baze podataka (ali ne i njen pojedinačni sadržaj) smatra
    Prerađenim materijalom, uključujući i za svrhe članka 3(b) ; i
c.  ako Dijelite sav ili znatan dio sadržaja baze podataka, dužni ste
    poštivati uvjete članka 3(a) .

Kako ne bi bilo dvojbe, članak 4 služi kao nadopuna, a ne zamjena za
Vaše obaveze prema ovoj Javnoj licenci u slučaju kada Licencirana prava
sadrže drugo Autorsko pravo i slična prava.

Članak 5. - Odricanje od jamstva i ograničenje odgovornosti

a.  Osim ako Davatelj licence nije zasebno drugačije postupio, Davatelj
    licence - u mjeri u kojoj je to zakonski moguće - nudi Licencirani
    materijal “takav kakav je” i “takav kakav je dostupan”, te ne daje
    nikakve izjave ili jamstva, bilo izričito, implicitno, statutarno
    ili kako drugačije, u pogledu Licenciranog materijala. To uključuje,
    ali nije i ograničeno na jamstva o pravu vlasništva, utrživosti,
    prikladnosti za bilo koju svrhu, nepostojanju povrede intelektualnog
    vlasništva, nepostojanju latentnih ili drugih oštećenja, točnosti,
    postojanju ili nepostojanju grešaka, bilo poznatih ili nepoznatih,
    sada ili u budućnosti. Ako odricanja od jamstva nisu dopuštena, bilo
    u cijelosti ili dijelom, ovo odricanje se potencijalno ne odnosi na
    Vas.
b.  Davatelj licence - u mjeri u kojoj je to zakonski moguće - ni u
    kojem slučaju ne snosi prema Vama odgovornost temeljem bilo koje
    pravne osnove (uključujući, ali ne i isključivo nepozornosti) za
    bilo kakve izravne, posebne, neizravne, slučajne, posljedične,
    kaznene ili druge gubitke, troškove ili odštete koje su nastale zbog
    ove Javne licence ili korištenja Licenciranog materijala, čak i ako
    je Davatelj licence upozoren na mogućnost takvih gubitaka, troškova
    ili odšteta. Kada ograničenje odgovornosti nije dopušteno, bilo u
    cijelosti ili dijelom, ovo ograničenje se potencijalno ne odnosi na
    Vas.

c.  Prethodno odricanje od jamstva i ograničenje odgovornosti
    interpretirat će se - u mjeri u kojoj je to zakonski moguće - što je
    moguće bliže potpunom odricanju od bilo kakve odgovornosti.

Članak 6. - Trajanje i prestanak važenja

a.  Ova Javna licenca važi za trajanja ovdje licenciranog Autorskog
    prava i sličnih prava. Međutim, ako se ne pridržavate ove Javne
    licence, prava iskorištavanja koja su Vam prepuštena ovom Javnom
    licencom automatski prestaju važiti.

b.  Ako je Vaše pravo da koristite Licencirani materijal prestalo važiti
    temeljem odredbi članka 6(a), ponovno ga stječete:

    1.  automatski s datumom kada ste ispravili prekršaj, pod uvjetom da
        ste ga ispravili unutar 30 dana otkako ste saznali za prekršaj;
        ili
    2.  kada Vam Davatelj licence izrijekom ponovno da dopuštenje.

    Kako ne bi bilo dvojbe, članak 6(b) ne utječe na bilo kakvo pravo
    Davatelja licence da traži pravni lijek protiv Vašeg kršenja ove
    Javne licence.

c.  Kako ne bi bilo dvojbe, Davatelj licence može u bilo koje vrijeme
    ponuditi Licencirani materijal i pod zasebnim uvjetima ili pak
    prestati distribuirati Licencirani materijal; međutim, time ne
    prestaje važiti ova Javna licenca.

d.  Članci 1 , 5 , 6 , 7 i 8 nastavljaju važiti i nakon prestanka
    važenja ove Javne licence.

Članak 7. - Druge odredbe i uvjeti

a.  Davatelj licence neće biti obavezan nikakvim dodatnim ili drugim
    odredbama ili uvjetima koje Vi navedete, osim ako na to nije
    izrijekom pristao.
b.  Bilo kakvi dogovori, sporazumi ili ugovori u pogledu Licenciranih
    materijala koji ovdje nisu navedeni, smatraju se zasebnima i
    neovisnima od odredbi i uvjeta ove Javne licence.

Članak 8. - Tumačenje

a.  Kako ne bi bilo dvojbe, ova Javna licenca neće – niti će se tako
    tumačiti – umanjiti, stvoriti prepreke, ograničiti ili nametati
    uvjete u pogledu bilo kakvog korištenja Licenciranog materijala koje
    je zakonski zajamčeno bez potrebe za dopuštenjem u vidu ove Javne
    licence.
b.  U mjeri u kojoj je to zakonski moguće, ako se bilo koja klauzula ove
    Javne licence smatra pravno neprovedivom, automatski će se
    transformirati u minimalnoj mjeri kako bi postala provediva. Ako se
    klauzula ne može transformirati, izdvojit će se iz ove Javne licence
    bez utjecaja na pravnu provedivost njenih ostalih odredbi i uvjeta.
c.  Nije dopušteno bilo kakvo odstupanje od bilo koje odredbe ili uvjeta
    niti je dan pristanak na bilo kakvo nepridržavanje, osim ako
    Davatelj licence nije izrijekom dao pristanak.
d.  Ništa u ovoj Javnoj licenci ne čini – niti se može tumačiti kao –
    ograničenje ili ustupanje bilo kakvih povlastica ili imuniteta koji
    se odnose na Davatelja licence ili Vas, uključujući u pogledu
    pravnih postupaka unutar bilo kojeg pravnog sustava ili nadležnosti.
